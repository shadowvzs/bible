45
1
Lăudaţi pe Domnul, chemaţi Numele Lui! Faceţi cunoscut printre popoare isprăvile Lui!
2
Cântaţi, cântaţi în cinstea Lui! Vorbiţi despre toate minunile Lui!
3
Făliţi-vă cu Numele Lui cel sfânt! Să se bucure inima celor ce caută pe Domnul!
4
Alergaţi la Domnul şi la sprijinul Lui, căutaţi necurmat faţa Lui!
5
Aduceţi-vă aminte de semnele minunate pe care le-a făcut, de minunile şi de judecăţile rostite de gura Lui,
6
sămânţă a robului Său Avraam, copii ai lui Iacov, aleşii Săi!
7
Domnul este Dumnezeul nostru: judecăţile Lui se aduc la îndeplinire pe tot pământul.
8
El Îşi aduce aminte totdeauna de legământul Lui, de făgăduinţele Lui făcute pentru o mie de neamuri de om,
9
de legământul pe care l-a încheiat cu Avraam şi de jurământul pe care l-a făcut lui Isaac;
10
El l-a făcut lege pentru Iacov, legământ veşnic pentru Israel,
11
zicând: „Ţie îţi voi da ţara Canaanului ca moştenire care v-a căzut la sorţi.”
12
Pe atunci ei erau puţini la număr, foarte puţini la număr, şi străini în ţară;
13
mergeau de la un neam la altul şi de la o împărăţie la un alt popor;
14
dar n-a dat voie nimănui să-i asuprească şi a pedepsit împăraţi din pricina lor.
15
„Nu vă atingeţi de unşii Mei – a zis El – şi nu faceţi rău prorocilor Mei!”
16
A chemat foametea asupra ţării şi a tăiat orice mijloc de trai.
17
Le-a trimis înainte pe un om; Iosif a fost vândut ca rob.
18
I-au strâns picioarele în lanţuri, l-au pus în fiare,
19
până la vremea când s-a întâmplat ce vestise el şi până când l-a încercat cuvântul Domnului.
20
Atunci împăratul a trimis să-i scoată lanţurile, şi stăpânitorul popoarelor l-a izbăvit.
21
L-a pus domn peste casa lui şi dregătorul tuturor averilor lui,
22
ca să lege după plac pe domnitorii lui şi să înveţe pe bătrânii lui înţelepciunea.
23
Atunci Israel a venit în Egipt, şi Iacov a locuit în ţara lui Ham.
24
Domnul a înmulţit pe poporul Său foarte mult şi l-a făcut mai puternic decât potrivnicii lui.
25
Acestora le-a schimbat inima, până acolo că au urât pe poporul Lui şi s-au purtat mişeleşte cu robii Săi.
26
A trimis pe robul Său Moise şi pe Aaron, pe care-l alesese.
27
Prin puterea Lui, ei au făcut semne minunate în mijlocul lor, au făcut minuni în ţara lui Ham.
28
A trimis întuneric şi a adus negura, ca să nu fie neascultători la cuvântul Lui.
29
Le-a prefăcut apele în sânge şi a făcut să le piară toţi peştii.
30
Ţara lor a forfotit de broaşte, până în odăile împăraţilor lor.
31
El a zis, şi au venit muşte otrăvitoare, păduchi pe tot ţinutul lor.
32
În loc de ploaie le-a dat grindină şi flăcări de foc în ţara lor.
33
Le-a bătut viile şi smochinii şi a sfărâmat copacii din ţinutul lor.
34
El a zis şi au venit lăcuste, lăcuste fără număr,
35
care au mâncat toată iarba din ţară şi au mistuit roadele de pe câmpiile lor.
36
A lovit pe toţi întâii născuţi din ţara lor, toată pârga puterii lor.
37
A scos pe poporul Său cu argint şi aur, şi niciunul n-a şovăit dintre seminţiile Lui.
38
Egiptenii s-au bucurat de plecarea lor, căci îi apucase groaza de ei.
39
A întins un nor, ca să-i acopere, şi focul, ca să lumineze noaptea.
40
La cererea lor, a trimis prepeliţe şi i-a săturat cu pâine din cer.
41
A deschis stânca, şi au curs ape, care s-au vărsat ca un râu în locurile uscate.
42
Căci Şi-a adus aminte de cuvântul Lui cel sfânt şi de robul Său Avraam.
43
A scos pe poporul Său cu veselie, pe aleşii Săi în mijlocul strigătelor de bucurie.
44
Le-a dat pământurile neamurilor, şi au pus stăpânire pe rodul muncii popoarelor,
45
ca să păzească poruncile Lui şi să ţină legile Lui. Lăudaţi pe Domnul!