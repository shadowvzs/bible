20
1
Dumnezeule, dă judecăţile Tale împăratului şi dă dreptatea Ta fiului împăratului!
2
Şi el va judeca pe poporul Tău cu dreptate, şi pe nenorociţii Tăi cu nepărtinire.
3
Munţii vor aduce pace poporului, şi dealurile de asemenea, ca urmare a dreptăţii Tale.
4
El va face dreptate nenorociţilor poporului, va scăpa pe copiii săracului şi va zdrobi pe asupritor.
5
Aşa că se vor teme de Tine, cât va fi soarele şi cât se va arăta luna, din neam în neam;
6
va fi ca o ploaie care cade pe un pământ cosit, ca o ploaie repede care udă câmpia.
7
În zilele lui va înflori cel neprihănit şi va fi belşug de pace până nu va mai fi lună.
8
El va stăpâni de la o mare la alta, şi de la Râu până la marginile pământului.
9
Locuitorii pustiului îşi vor pleca genunchiul înaintea lui, şi vrăjmaşii vor linge ţărâna.
10
Împăraţii Tarsisului şi ai ostroavelor vor plăti biruri, împăraţii Sebei şi Sabei vor aduce daruri.
11
Da, toţi împăraţii se vor închina înaintea lui, toate neamurile îi vor sluji.
12
Căci el va izbăvi pe săracul care strigă şi pe nenorocitul care n-are ajutor.
13
Va avea milă de cel nenorocit şi de cel lipsit şi va scăpa viaţa săracilor;
14
îi va izbăvi de apăsare şi de silă, şi sângele lor va fi scump înaintea lui.
15
Ei vor trăi şi-i vor da aur din Seba; se vor ruga neîncetat pentru el şi-l vor binecuvânta în fiecare zi.
16
Va fi belşug de grâne în ţară, până în vârful munţilor, şi spicele lor se vor clătina ca şi copacii din Liban; oamenii vor înflori în cetăţi ca iarba pământului.
17
Numele lui va dăinui pe vecie: cât soarele îi va ţine numele. Cu el se vor binecuvânta unii pe alţii, şi toate neamurile îl vor numi fericit.
18
Binecuvântat să fie Domnul Dumnezeul lui Israel, singurul care face minuni!
19
Binecuvântat să fie în veci slăvitul Lui Nume! Tot pământul să se umple de slava Lui! Amin! Amin!
20
Sfârşitul rugăciunilor lui David, fiul lui Isai.